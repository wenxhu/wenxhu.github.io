--- 
layout: post
title: 《素书》——一本不可不读的神秘智典
date: 2017-9-28
---
# 《素书》
素书相传为秦末黄石公作，民间视为奇书、天书。它虽提出"道、德、仁、义、礼,五者一体",《素书》以道理为宗旨，同时以道、德、仁、义、礼为立身治国的根本、揆度宇宙万物自然运化的理数，以此认识事物本原。

## 《素书》原序
《黄石公素书》六篇，按《前汉列传》黄石公圯桥所受子房《素书》，世人多以“三略”为是，盖传之者误也。

晋乱，有盗发子房冢，于玉枕中获此书，凡一千三百三十六言，上有秘戒：“不传于不道不神不圣不贤之人；若非其人，必受其殃；得人不传，亦受其殃。”呜呼!其慎重如此。

黄石公得子房而传之，子房不得其传而葬之。后五百余年而盗获之，自是《素书》始传于人间。然其传者，特黄石公之言耳，而公之意，其可以言尽哉。

余窃尝评之：“天人之道，未尝不相为用，古之圣贤皆尽心焉。尧钦若昊天，舜齐七政，禹叙九畴，傅说陈天道，文王重八卦，周公设天地四时之官，又立三公以理阴阳。孔子欲无言，老聃建之以常无有”《阴符经》曰：“宇宙在乎手，万物生乎身。道至于此，则鬼神变化，皆不逃吾之术，而况于刑名度数之间者欤！”

黄石公，秦之隐君子也。其书简，其意深；虽尧、舜、禹、文、傅说、周公、孔、老，亦无以出此矣。

然则，黄石公知秦之将亡，汉之将兴，故以此书授子房。而子房者，岂能尽知其书哉！凡子房之所以为子房者，仅能用其一二耳。

《书》曰：“阴计外泄者败。”子房用之，尝劝高帝王韩信矣；《书》曰：“小怨不赦，大怨必生。”子房用之，尝劝高帝侯雍齿矣；：“决策于不仁者险。”子房用之，尝劝高帝罢封六国矣；：“设变致权，所以解结。”子房用之，尝致四皓而立惠帝矣；：“吉莫吉于知足。”子房用之，尝择留自封矣；：“绝嗜禁欲，所以除累。”自封用之，尝弃人间事，从赤松子游矣。

嗟乎！遗糟弃滓，犹足以亡秦、项而帝沛公，况纯而用之，深而造之者乎！

自汉以来，章句文辞之学炽，而知道之士极少。如诸葛亮、王猛、房乔、裴度等辈，虽号为一时贤相，至于先王大道，曾未足以知仿佛。此书所以不传于不道、不神、不圣、不贤之人也。

离有离无之谓“道”，非有非无之谓“神”，有而无之之谓“圣”，无而有之之谓“贤”。非此四者，虽口诵此书，亦不能身行之矣。

## 《素书》原文
### 原始章第一
夫道、德、仁、义、礼，五者一体也。   
道者：人之所蹈，使万物不知其所由。  
德者：人之所得，使万物各德其所欲。  
仁者：人之所亲，有慈慧恻隐之心，以遂其生成。  
义者：人之所宜，赏善罚恶，以立功立事。  
礼者：人之所履，夙兴夜寐，以成人伦之序。  
夫欲为人之本，不可无一焉。  
贤人君子，明於盛衰之道，通乎成败之数，审乎治乱之势，达乎去就之理，故潜居抱道，以待其时。是以其道足高，而名重於后代。

### 正道章第二
德足以怀远，信足以一异，义足以得众，才足以鉴古，明足以照下。此人之俊也。  
行足以为仪表，智足以决嫌疑，信可以使守约、可以使分财。此人之豪也！  
守职而不废，处义而不回，见嫌而不苟免，见利而不苟得。此人之杰也。

### 求人之志第三
绝嗜禁欲，所以除累。抑非损恶，所以让过。  
贬酒阙色，所以无污。避嫌远疑，所以不误。  
博学切问，所以广知。高行微言，所以修身。  
恭俭谦约，所以自守。深计远虑，所以不彰。  
亲仁友直，所以扶颠。近恕笃行，所以接人。  
任材使能，所以济物。瘅恶斥谗，所以止乱。  
推古验今，所以不惑。先揆后度，所以应卒。  
设变致权，所以解结。括囊顺会，所以无咎。  
橛橛梗梗，所以立功。孜孜淑淑，所以保终。

### 本德宗道第四
夫志心笃行之术：  
长莫长於博谋，安莫安於忍辱，先莫先於修德，  
乐莫乐於好善，神莫神於至诚，明莫明於体物，  
吉莫吉於知足，苦莫苦於多愿，悲莫悲於精散，  
病莫病於无常，短莫短於苟得，幽莫幽於贪鄙，  
孤莫孤於自恃，危莫危於任疑，败莫败於多私。

### 遵义章第五
以明示下者闇，有过不知者蔽，迷而不返者惑，  
以言取怨者祸，令与心乖者废，后令缪前者毁，  
怒而无威者犯，好众辱人者殃，戮辱所任者危，  
慢其所敬者凶，貌合心离者孤，亲谗远忠者亡，  
近色远贤者惛，女谒公行者乱，私人以官者浮，  
凌下取胜者侵，名不胜实者耗，  
略己而责人者不治，自厚而薄人者弃废，  
以过弃功者损，群下外异者沦，既用不任者疏，  
行赏吝色者沮，多许少与者怨，既迎而拒者乖，  
薄施厚望者不报，贵而忘贱者不久，  
念旧而弃新功者凶，用人不得正者殆，强用人者不畜，  
为人择官者乱，失其所强者弱，决策於不仁者险，  
阴计外泄者败，厚敛薄施者凋，  
战士贫、游士富者衰，货赂公行者昧，  
闻善忽略、记过不忘者暴，所任不可信、所信不可任者浊，  
牧人以德者集，绳人以刑者散。 
小功不赏，则大功不立。小怨不赦，则大怨必生。  
赏不服人、罚不甘心者叛。赏及无功、罚及无罪者酷。  
听谗而美、闻谏而仇者亡。能有其有者安，贪人之有者残。

### 安礼章第六
怨在不舍小过，患在不预定谋；福在积善，祸在积恶；  
饥在贱农，寒在堕织；安在得人，危在失事；  
富在迎来，贫在弃时；上无常操，下多疑心；  
轻上生罪，侮下无亲。近臣不重，远臣轻之。  
自疑不信人，自信不疑人；  
枉士无正友，曲上无直下；  
危国无贤人，乱政无善人。  
爱人深者，求贤急；乐得贤者，养人厚。  
国将霸者，士皆归；邦将亡者，贤先避。  
地薄者，大物不产；水浅者，大鱼不游。  
树秃者，大禽不栖；林疏者，大兽不居。  
山峭者崩；泽满者溢。
弃玉取石者盲，羊质虎皮者柔；  
衣不举领者倒，走不视地者颠；  
柱弱者屋坏，辅弱者国倾。足寒伤心，人怨伤国。  
山将崩者，下先隳；国将衰者，人先弊。  
根枯枝朽，人困国残。  
与覆车同轨者倾，与亡国同事者灭。  
见已生者慎将生，恶其迹者须避之。畏危者安，畏亡者存。  
夫人之所行，有道则吉，无道则凶。吉者百福所归，凶者百祸所攻。  
非其神圣，自然所钟。务善者无恶事，无远虑者有近忧。  
同志相得，同仁相忧，同恶相党，同爱相求，  
同美相妒，同智相谋，同贵相害，同利相忌，  
同声相应，同气相感，同类相依，同义相亲，  
同难相济，同道相成，同艺相规，同巧相胜。  
此乃数之所得，不可与理违。  
释己而教人者逆，正己而化人者顺。  
逆者难从，顺者易行。  
难从则乱，易行则理。  
如此，理身、理家、理国，可也。